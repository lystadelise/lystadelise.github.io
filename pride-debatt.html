<!DOCTYPE html>
<html lang="en" dir="ltr">
  <head>
    <meta charset="utf-8">
    <title> Regnbuevasking av bedriften </title>

    <!-- link to main stylesheet -->
		  <link rel="stylesheet" href="https://maxcdn.bootstrapcdn.com/bootstrap/3.4.1/css/bootstrap.min.css">


  </head>
  <body>
    <div class="container">
      <a href="index.html" class="btn btn-default" role="button">Tilbake til portefølje</a>
      </div>
    <div class="container">
  <div class="row">
    <div class="col-sm-6">


  <p> Publisert hos Computerworld juni 2022,  <a href ="https://www.cw.no/kommentar-mangfold-pride/regnbuevasking-av-bedriften/2098213"> lenke </a> </p>

  <h1>Regnbuevasking av bedriften </h1>
  Det er juni, og regnbuefargede logoer hopper frem. Men er det egentlig så lurt? </p>
  <p> Det er mange bedrifter som sitter i diskusjonen nå: skal vi markere at det er pride-måneden? Hva om vi slenger inn et litta regnbue i logoen vår på sosiale medier? Det må jo være hyggelig, en liten gest til dem av våre kunder som er skeive. Jo, og så fremstiller vi oss på en veldig sympatisk måte da.</p>
  <p>Eller?</p>
  <p> <b>Jeg minnes stadig</b> da Bethesda endret sine logoer til regnbuefarger for pride-måneden i fjor – med unntak i Russland, Tyrkia og Midt-Østen da, klart. I markedet der de kan tape penger på å ta et standpunkt, lar de altså være. Det ser utrolig dårlig ut og har hatt konsekvenser for selskapets omdømme. Jeg har også sett butikker som kjører «pride-salg», men som ikke nevner (eller svarer) hvis noen lurer på om overskuddet på noen måte støtter skeive organisasjoner eller veldedighet.</p>
  <p>Så det er viktig hva en bedrift mener når de skal være med på regnbuefeiringen. Har dere skeive ansatte? Eller vil dere signalisere til skeive mennesker at dere er en inkluderende arbeidsplass? Så fint! Men hvis dere har skeive ansatte som ikke opplever arbeidsplassen deres som inkluderende, kan det ha konsekvenser for både deres lojalitet til arbeidskraften og i verste fall omdømmet deres.</p>
  <p> <b>It-bransjen er også med på feiringen</b>, og jeg ser mange flagg i sosiale medier. Så jeg ber dere om å tenke over følgende. Har dere et inkluderende arbeidsmiljø for skeive mennesker? Tar dere tak i diskriminering på arbeidsplassen? Holder dere tunga rett i munnen om dere må lære nye pronomen, eller en ansatt kommer ut som trans?</p>
  <p> Disse tingene er viktige for ansatte på enhver arbeidsplass. Vi vil alle bli akseptert for dem vi er. Og vi skal alle ha like rettigheter. Det er i år 50 år siden homofili ble dekriminalisert, og vi har kommet en lang vei siden homofili ble sett på som smittsomt og sykt. Likevel er det fremdeles meldt flere ganger i 2021 at noen har blitt banket opp på åpen gata fordi de er homofile. Meg bekjent er det ingen i Norge som blir banket opp på bakgrunn av en heterofil legning.</p>
  <p> Så jeg oppfordrer alle it-bedrifter som vil bytte til regnbuelogoen i juni til å fortelle om hvorfor dere gjør det. Er det for synlighet? Er det for å bidra til en bedre verden? Er det for deres ansatte, eller for kundene? Og hva slags konkrete tiltak gjør dere, internt og eksternt, for å bidra til en tryggere verden for skeive?</p>
  <p> <b>Dette er en glimrende anledning</b> for selskapet til å ta samtalen. Hva slags arbeidsplass er dere for LHBT-personer? Har virksomheten lyst til å donere til veldedighet eller sette opp kurs så ansatte kan lære mer om mangfold? Bruk pride-måneden for alt den er verdt, ikke bare et logo-bytte i sosiale medier.</p>
  <p>For det er det som blir signalisert med regnbuelogoer i juni: vi bryr oss om LHBT-personer, og vi vil ha en rettferdig verden for alle. Det kan ha store konsekvenser for omdømmet dersom dette signalet ikke følges opp av handlinger og ord.</p>
  <p> It-bransjen er stor og har mange ressurser. Bruk det til noe godt. Og happy pride! </p>



</div>
  </div>
</div>

    </div>
  </body>
</html>
