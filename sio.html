<!DOCTYPE html>
<html lang="en" dir="ltr">
  <head>
    <meta charset="utf-8">
    <title> Universitas </title>

    <!-- link to main stylesheet -->
	  <link rel="stylesheet" href="https://maxcdn.bootstrapcdn.com/bootstrap/3.4.1/css/bootstrap.min.css">
  </head>
  <body>
    <div class="container">
      <a href="index.html" class="btn btn-default" role="button">Tilbake til portefølje</a>
      </div>
    <div class="container">
    <div class="row">
    <div class="col-sm-10">


    <h1>Studenter trenger at deres skipnad sier tydelig nei til rasisme</h1>
    <div class="boxed">
    <h3>Publisert i Universitas juni 2020, <a href="https://universitas.no/sak/67099/studenter-trenger-at-deres-skipnad-sier-tydelig-ne/">lenke</a>. </h3>

  <p>  Den 25.mai ble George Floyd brutalt myrdet av politi i USA.
    De siste to ukene har det vært massiv debatt og fredag den 5.juni var det demonstrasjon i Oslo.
    Det tok SIO to uker å si noe som helst om denne saken, og håndteringen deres gjør det veldig klart at SIO har en lang vei å gå for å representere hele studentmassen og å ta tak i sin tiltaksløshet når det kommer til rasisme.
    Hvorfor ser ikke SiO sin rolle i det aktive arbeidet mot rasisme som vi alle må forplikte oss til?

  </p>

  <p>SiO har ikke aktivt eller selvstendig sagt nei til rasisme. Det er rett og slett for dårlig at det eneste som fikk SiO til å ta standpunkt er at de har fått kommentarer fra studentene. Hvordan stiller SiO seg til likestilling, diskriminering og rasisme generelt? Hva er mandatet deres? For i en så mangfoldig gruppe som studentene i Oslo er det altfor dårlig at SiO ikke kommer på banen. SiO klarte helt fint å poste et innlegg til støtte for kvinnedagen i år, og da lurer jeg på om problemet ligger spesifikt i tilknytning til rase.</p>

  <p>5. juni publiserte Studentsamskipnaden SiO dette på sin instagramkonto «siostudentliv»:

«Hei alle Oslo-studenter! Vi har fått en del kommentarer fra dere om hvorfor vi ikke har delt innhold som viser vårt standpunkt mot diskriminering. Vi tar kritikken til oss! SiO er til for et bedre studentliv for alle, og det betyr at vi jobber FOR likestilling og MOT diskriminering på bakgrunn av kjønn, etnisitet, religion, seksuell orientering, kjønnsuttrykk, kjønnsidentitet og funksjonsevne. Dette gjelder både overfor våre 70.000 studenter og alle ansatte i SiO som utgjør en mangfoldig gruppe.»</p>

  <p>
    For SiO har skrevet mye rart i kommentarfeltet på sitt eneste innlegg om rasedebatten. Og det er sjokkerende og skuffende hvor lite reflektert de virker på sin rolle for å bidra til økt mangfold og forståelse hos en av Norges største studentmasser. De har brukt, og så slettet, emneknaggen“alllivesmatter”. De fleste har fått med seg at bruken av denne emneknaggen er relativt kontroversiell, fordi den tar vekk fokuset fra dem som blir myrdet og flytter det tilbake på majoriteten. Ikke alle er enige i denne tolkningen, men det som er klart er at det er vanskelig å ikke få med seg debatten rundt. Så hvordan i all verden har SiO landet på at de skal bruke en sånn emneknagg? Har de stukket hodet under en stein? For jeg klarer ikke se for meg hvordan en såpass stor aktør klarer å slippe gjennom denne emneknaggen på sin vanligvis gjennomtenkte tilstedeværelse på sosiale medier.
  </p>

  <p>
    I tillegg har SiO slettet kritiske kommentarer omkring dette, fordi de vil flytte fokus fra at de “dummet seg ut” til den viktige saken. Hvor var deres fokus på den viktige saken da studentene trengte den mest? Hvorfor kom ikke fokuset på denne viktige saken før studentene kritiserte dere for å stå utenfor? Og hvorfor i all verden påstår dere, i en copy-paste-kommentar i flere kommentartråder, at dere står for disse verdiene deres hver dag, ikke bare denne uken, når dere såvidt har kostet på dere dette ène rotete innlegget?
  </p>

  <p>
    Ser man til andre aktører på UiO, er det for all del pinlig stille på mange kanter. Men det finnes så mange gode måter å bruke den stemmen man har. For eksempel har HumSam-biblioteket (som jo i stor grad låner ut bøker) laget en liste med bøker om rase slik at brukerne kan finne frem til gode ressurser. For ordens skyld jobber jeg på nevnte bibliotek, og dette er et minimum, misforstå meg rett. Dog er det et godt eksempel på hvordan man som offentlig instans bruker sin relevans til å bidra i debatten.
  </p>

  <p>
    Det blir dessverre pinlig tydelig at SiO ikke har særlig fokus på eller har reflektert noe rundt dette med rase i Norge. For de påstår i en annen kommentar at det ikke er vesentlig for deres ansettelsesprosess med verken rase, kjønn, etnisitet eller legning. Greit nok, hvor kvalifisert du er avhenger ikke direkte av fargen på huden din, men det påvirker prosessen i den grad at å påstå det ikke er “vesentlig” og at man ansetter “mest kvalifiserte søker” blir utrolig tonedøvt og ignorant. Man trenger bare se til stillingsannonser på UiO forøvrig for å finne ordlyd som at man oppfordrer minoriteter til å søke, nettopp fordi man vil (i tillegg til å finne den best kvalifiserte søkeren) øke mangfold. Fordi mangfold er positivt for et arbeidsmiljø, og UiO vil representere den brede massen mennesker som studerer eller arbeider ved UiO.
  </p>


  <p>
    Hensikten til SiO er utvilsomt god. Og jeg har sett mange kommentarer som er lei av at folk som prøver å hjelpe, eller bruke stemmen sin, blir kjeftet på. Jeg forstår denne frustrasjonen, men jeg syns ikke at hvite menneskers følelser er viktigere enn svarte menneskers grunnleggende menneskerettigheter. Det er helt mulig å ville hjelpe, og så si noe feil likevel. Vi er alle mennesker. Men det er din respons her som betyr noe - kan du svelge egoet ditt og ta lærdommen hvis noen er greie og tålmodige nok til å hjelpe deg? For det er mye hvite mennesker, meg selv inkludert, kunne lest oss til, kunne googlet oss til, kunne funnet ut av selv, men som vi får gratis fra svarte mennesker som tar de vanskelige samtalene gang på gang.
  </p>

  <p>
    SiO er en enorm organisasjon med utrolig stor rekkevidde som når mange mennesker. Mange av disse menneskene er direkte berørt av det som skjer i USA for tiden. SiO representerer også en utrolig mangfoldig studentmasse, og uansett hvor gode hensiktene har vært, så må SiO komme med en ordentlig unnskyldning og rett og slett bli bedre. Å bruke emneknaggen “alllivesmatter” er ikke godt nok. Å slette kritiske kommentarer, uansett hvor gode intensjonene er, er ikke godt nok. Å ikke snakke til og for studentene, å ikke ta et standpunkt om rasisme før man blir tvunget, er heller ikke godt nok. Studenter trenger at deres skipnad sier tydelig nei til rasisme og jobber aktivt for å inkludere og øke mangfoldet.  SiO må svare på hva de skal gjøre for å bedre sin forståelse av rasisme, også i Norge, og hvordan de skal forbedre sin respons til studenter som med god grunn er frustrert i deres kommentarfelt.
  </p>

  <p>
    For det handler om liv. Og da har vi ikke råd til å nøle.
  </p>


</div>
  </div>
</div>
    </div>
  </body>
</html>
